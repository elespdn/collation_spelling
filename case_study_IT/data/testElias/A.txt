Večer je, oko devet i po sati, koncem februara. Salon Gige Barićeve osvijetljen je od uličnog fenjera, čije slabo svijetlo pada koso na uski prorez zida kraj prozora. Jedva se vide konture pokućtva u polu
mraku, što se naokolo zgurilo crno i sablasno: Klavir se protegao kao tamna masa kakvog mamuta, a visoki se tabernakl uspravio kao golem medvjed što čuči uza zid. Kiša udara krupno o stakla na prozorima, a izvana dopire šum kišnice što curi sa krovova i siplje se možda u kakav kanal.
Na jednom se začuje kako je neko snažno potegao zvono na kućnim vratima: dug isprekidan zvuk prosuo se kroz čitavu kuću. Laki se koraci užurbaše gore u manzardi, a kristali na lampi zazveckaše kao da se nešto dogovaraju. Gore je zacijelo neko otvorio prozor i začu se u tišini noći ženski glas, kako pita:
— Šta izvolite?
Odozdola, sa ulice, odgovori jedan muški glas:
— Je li gospodja Barićeva kod kuće? — Nije, ali mora doći svaki čas — odgovori glas odozgora.
— Pustite me unutra — reče onaj — pričekat ću.
Ona odgovori iza nekoliko sekunda, kao da oklijeva:
— Ja vas ne poznam. Ne bi li se mogli navratiti malo kasnije?
— Kud ću sad po tom nevremenu? —  ražesti se muškarac. — Otvorite! — Pa nadoda nešto blaži u tonu: — Gospodja me zna vrlo dobro. — I nastavi iza male pauze.
— Zar nije primila moj telegram?
— Jedan je telegram došao, ali gospodja je bila već izašla.
Nad plafonom se opet začuše kratki, hitri koraci. I opet zveket kristala na lampi Zatim mir od nekoliko minuta. Onda se naglo otvoriše vrata i upade unutra svijetlo iz predsoblja. U pačetvorini vrata stajao je osvijetljen vanjskim svijetlom krupan, visok čovjek, u kabanici, sa mekanim šeširom na glavi, a u svakoj ruci po jedan putni kovčeg.«
Ona se prigne da mu prihvati jedan od kovčega.
— Ne, ne — reče muškarac — nek to za sada ostane sa mnom.
— Ako je gospodin gladan, mogu nešto donijeti — reče Franciska plahim i devotnim akcentom. — Ili će gospodin radije pričekati gospodju?
— Radije pričekajmo gospodju. — Pa nastavi nakon kratkog premišljanja:
— A tačno ne znate kad će se vratiti?