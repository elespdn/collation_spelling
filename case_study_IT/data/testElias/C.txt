Večer je, oko devet i po sati, koncem veljače. Salon Gige Barićeve osvietljen je od ulične svjetiljke, čije slabo svietlo pada koso na uzki prorez kraj zida. Jedva se u polumraku vide obrisi pokućtva, što se naokolo zgurilo crno i sablastno: glasovir se protegao kao tamna trupina kakvog mamuta, a visoki se tabernakl uzpravio kao golem medvjed, što čuči uza zid. Kiša udara krupno o stakla na prozorima, a izvana dopire šum kišnice što curi s krovova i siplje se možda u kakav kanal.
Najednom se začuje, kako je netko snažno potegao zvono na kućnim vratima: dug, izprekidan zvuk prosuo se kroz čitavu kuću. Laki se koraci uzžurbaše gore u podkrovlju, a kristali na svjetiljci zazveckaše, kao da se nešto dogovaraju. Gore je zacielo netko otvorio prozor; začu se u tišini noći ženski glas, kako pita:
— Što želite?
Odozdo, s ulice, odgovori jedan mužki glas:
— Je li gospođa Barićeva kod kuće?
— Nije, ali mora doći svaki čas, — odgovori glas odozgo.
— Pustite me unutra, — reče onaj. Pričekat ću .
Ona odgovori nakon nekoliko sekunda, kao da oklieva:
— Ja vas ne poznajem. Ne bi li se mogli navratiti malo kasnije?
— Kud ću sad po tom nevremenu? — razžesti se mužkarac. — Otvorite! — Pa nadoda, nešto blaži u tonu: — Gospođa me pozna vrlo dobro. — I nastavi poslije male stanke:
— Zar nije primila moj brzojav.
— Jedan je brzojav došao, ali je gospođa bila već izašla. Nad stropom se opet začuše kratki, hitri koraci. I opet zveket kristala na svjetiljci. Zatim mir od nekoliko minuta.
Onda se naglo otvoriše vrata i pade unutra svietlo iz predsoblja. U pačetvorini vrata stajao je, osvietljen vanjskim svietlom, krupan, visok čovjek u kabanici, s šubarom na glavi, a u svakoj ruci po jedan putni kovčeg.
Ona se prigne, da mu prihvati jedan od kovčega.
— Ne, ne, — reče mužkarac, — neka to zasada ostane sa mnom.
— Ako je gospodin gladan, mogu nešto donieti, — reče Franciska plahim i pokornim glasom. — Ili će gospodin radije pričekati gospođu?
— Radije pričekajmo gospođu. — Pa nastavi nakon kratkog premišljanja:
— A točno ne znate, kada će se vratiti?